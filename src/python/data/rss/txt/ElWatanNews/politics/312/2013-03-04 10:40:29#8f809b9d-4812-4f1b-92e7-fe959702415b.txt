عامل النظافة المتهم فى «أحداث الاتحادية»: مُلتحون استخدموا المسدسات والأعيرة النارية لتفريق المتظاهرين
«عبدالمحسن» فى التحقيقات: «ماحصلش إن لىّ فى المظاهرات.. وماعرفش مين اللى اعتدى علىّ.. والشرطة أنقذتنى»
قال على خير عبدالمحسن، عامل النظافة أحد المتهمين فى أحداث «الاتحادية»، إن مجموعة من الملتحين تعدوا عليه بقوة وعنف، أثناء سيره فى تقاطع شارعى الخليفة المأمون والميرغنى، بالقرب من القصر الرئاسى أثناء الأحداث. وكشف فى أقواله بتحقيقات النيابة عن أنه شاهد ملتحين يستخدمون مسدسات ويطلقون أعيرة نارية فى الهواء لتفرقة المتظاهرين، قبل أن يمسكوا به ويعتدوا عليه مع آخرين.
ونفى «عبدالمحسن»، الذى يبلغ من العمر 55 سنة ولم يكن يحمل بطاقة تحقيق شخصية، حسب ما أوضحته التحقيقات، مشاركته فى أى أعمال عنف أو تعديات على متظاهرين أو منشآت، مؤكداً أنه كان يسير بالمصادفة فى مكان الواقعة، مشيراً إلى أن قوات الشرطة أنقذته من أيدى المعتدين عليه.. ونص التحقيق فى السطور المقبلة..
س: ما قولك فيما هو منسوب إليك من اتهامك بقتل المجنى عليهم والشروع فى قتل آخرين؟
ج: ماحصلش.
س: ما قولك فيما هو منسوب إليك من أنك متهم مع آخرين باستخدام القوة والعنف مع المجنى عليهم؟
ج: ماحصلش.
س: ما قولك فيما هو منسوب إليك من أنك متهم مع آخرين بالتجمهر بالمخالفة لأحكام القانون؟
ج: ماحصلش.
س: ما تفصيلات ما حدث؟
ج: أنا شغال عامل نظافة فى برج بشارع الخليفة المأمون، ولما خلصت شغلى إمبارح وأنا ماشى فى الشارع فى تقاطعه مع شارع الميرغنى، لقيت ناس بتعمل مظاهرات وساعتها جت عربية نزل منها مجموعة من الأشخاص الملتحين، وكان معاهم مسدسات قعدوا يضربوا نار فى الهوا لحد ما فرقوا المتظاهرين، وبعد كده لقتهم جريوا علىّ ومسكونى أنا وناس تانية وقعدوا يضربوا فينا لحد ما الشرطة جت وحاشتهم عننا وأخدونا معاهم.
س: متى وأين كان ذلك؟
ج: إمبارح 5/12/2012 حوالى الساعة 7 مساءً بشارع الخليفة المأمون فى تقاطعه مع شارع الميرغنى.
س: ما سبب وجودك بالمكان والزمان سابقى الذكر؟
ج: أنا كنت مخلص شغل وكنت ماشى بالصدفة فى الشارع.
س: هل كان أحد يرافقك؟
ج: أنا كنت لوحدى.
س: من الذى ضبطك؟
ج: أنا كنت ماشى فى الشارع، لقيت مجموعة من الأشخاص الملتحين ماسكين مسدسات وبيضربوا نار فى الهوا، وبعدين جريوا علىّ مسكونى ومسكوا ناس تانية معايا.
س: من هؤلاء؟
ج: ناس مجهولين.
س: ما طبيعة عملهم؟
ج: هم ناس مدنية عادية، بس معاهم مسدسات.
س: وما سبب ضبطهم لك؟
ج: ماعرفش مسكونى ليه، هم مسكونى ومسكوا ناس تانية معايا، وقعدوا يضربوا فينا لحد ما الشرطة جت ومسكتنا، وبعدتنا عنهم.
س: ما الذى حدث عقب ذلك؟
ج: بعد ما الشرطة جت، بعدت الناس الملتحية عننا، وخدتنا على معسكر الأمن المركزى.
س: هل وقع عليك ثمة تعدٍّ من أفراد الشرطة؟
ج: لا.. اللى ضربنى ناس كانت بتتظاهر ومعاهم سلاح نارى.
س: هل تواجه ثمة خلافات سابقة بينك وبين العقيد سيف الدين سعد زغلول، مأمور قسم شرطة مقر الحدث؟
ج: لا.
س: ما قولك فى الاتهام سالف الذكر، بأنه جرى ضبطك وآخرين أثناء مشاركتك بأعمال شغب، بمنطقة محيط قصر الاتحادية مقر رئاسة الجمهورية؟
ج: ماحصلش.
س: هل لديك مسئولية؟
ج: لا.
س: أنت متهم وآخرون بقتل المجنى عليهم، والشروع فى قتل آخرين، المبينة أسماؤهم بالأوراق.
ج: ماحصلش.
س: أنت متهم وآخرون باستعراض القوى والعنف مع المجنى عليهم المبينة أسماؤهم بالأوراق، بقصد ترويعهم.
ج: ماحصلش.
س: أنت متهم وآخرون بإتلاف المنقولات والعقارات المبينة بالأوراق.
ج: ماحصلش.
س: من الذى تعدى عليك تحديداً؟
ج: مجموعة من الأشخاص الملتحين.
س: ما أسماؤهم؟
ج: ماعرفش حد فيهم.
س: ما الجهة التى يتبعونها؟
ج: ماعرفش هم تبع مين.
س: ما سبب تعديهم عليك؟
ج: ماعرفش ضربونى ليه.
س: وكيف تعدوا عليك؟
ج: ضربونى بإيديهم ورجليهم.
س: هل استخدم أى منهم ثمة أدوات أو أسلحة فى التعدى عليك؟
ج: هم كان معاهم مسدسات، بس كانوا بيضربونى بإيديهم ورجليهم.
س: هل تخلف لديك ثمة إصابات جراء هذا التعدى؟
ج: أيوه.. أنا متعور فى وشى وفى كل جسمى، وفيه كدمات بمناطق كتيرة بجسمى.
س: وما قصد هؤلاء من التعدى عليك؟
ج: ماعرفش قصدهم إيه، بس كانوا بيضربونى ضرب موت، وكانوا هيموتونى فعلاً لولا الشرطة هى اللى حاشتنى.
س: هل تتهم شخصا بذاته فى إحداث إصابتك؟
ج: أنا ماعرفش حد معين.
س: هل لديك أقوال أخرى؟
ج: لا.
أخبار متعلقة:
"الوطن" تنفرد بنشر تحقيقات النيابة في قضية"حفلات التعذيب"علي أبواب "الاتحادية"
الدبلوماسى المسحول  لـ"النيابة": الإخوان «سحلونى» ووقفوا على رأسى بالأحذية وتركونى عارياً 17 ساعة وقالوا لي "المرشد يمنع علاجك"
مينا فيليب  مهندس الاتصالات: ميليشيات الإخوان كانوا يهتفون «يا كفرة يا علمانيين»
شقيق «الحسينى أبوضيف» فى تحقيقات النيابة: أصحاب أخويا قالوا إنه صوّر «إخوان» يذبحون «بنتاً» فاستولوا على كاميرته وأطلقوا عليه النار