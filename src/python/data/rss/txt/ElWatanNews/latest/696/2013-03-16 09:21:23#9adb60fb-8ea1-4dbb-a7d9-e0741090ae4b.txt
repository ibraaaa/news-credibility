«قولوا لماما تسامحنى»
«أحمد» اشتبك مع زميله قبل تكريمه لتفوقه فانتهت حياته بطعنة فى القلب
كان ينتظر الخبر بفارغ الصبر..
صحا مبكرا، أدى صلاته، أمسك بيد شقيقه كعادته كل صباح، عابرا زحام الطرق إلى المدرسة، وهناك تلقى الخبر.. أبلغه المدرسون أنه من ضمن المكرمين فى «مسجد السلام» لحصوله على مركز متقدم فى امتحانات الفصل الدراسى الأول بالصف الثالث الإعدادى.
فى اليوم التالى «ناكف» أحمد والدته التى بالغت فى الاهتمام بأناقته: «يا ماما هتأخر.. عايز ألحق الدرس واصلى العشا فى الجامع عشان الحفلة».. لكنه رغم ذلك لم يحضر الحفل.. فقد سافر بعيدا.. إلى السماء.
«أحمد» طالب بالصف الثالث الإعدادى، لم يتجاوز عمره 15 سنة، متفوق فى دراسته، يتميز عن أقرانه بتحمله مسئولية والدته وأشقائه بعد وفاة والده قبل 4 سنوات.. يحفظ 11 جزءاً من القرآن الكريم، يواظب على صلاته، وكان يهوى مادة الرياضيات، وطالما تمنى أن يصبح مدرس رياضيات، وبعد حصوله على درجات عالية أبلغه المدرسون أنه سيتم تكريمه فى مسجد السلام الذى أقام حفلاً لتكريم المتفوقين يوم الجمعة الماضى.
«أحمد» استعد لحضور الحفل وتسلم هديته وشهادته.. فى مساء نفس اليوم توجه إلى درس خصوصى برفقة زملائه.. انتهى الدرس.. حدثت مشادة بين أحمد وزميله «كريم» ليتدخل زميل آخر يُدعى «طارق» ويعاجل أحمد بطعنة فى القلب، وبدلاً من الاحتفال بالتكريم قال أحمد: «قولوا لماما تسامحنى.. عشان سبتها ومت» لتكون آخر كلماته فى الدنيا.
أحمد حامد أحمد محمود أو «الرايق» كما يشتهر بين زملائه، طالب بمدرسة حلوان الإعدادية، تحول منزلهم بشارع مفتاح بحلوان إلى سرادق عزاء.. تعلوه الكآبة والحزن، والدته لازمت الفراش من هول الصدمة، واعتبر أشقاؤه أن والدهم مات مرتين.
أقارب «أحمد» يحكون لـ«الوطن»: «(أحمد) كان محترم وكل زمايله بيحبوه، حفظ جزء كبير من القرآن.. وكل حاجة حلوة كانت تطلع منه.. والده لما توفى كان عنده 11 سنة، وبقى هو راجل البيت وصمم أنه ياخد باله من إخواته ويراعيهم.. تخيل أنه كان بيعاقب إخواته الصغيرين (محمود ومختار) على قلة الصلاة وعدم حفظ القرآن.. كان متفوقاً جداً فى مادة الرياضيات وبيجيب الدرجة النهائية فيها.. وكان بيحب لعب الكورة وبيلعب دايماً مهاجم.. المدرسين بتحبه والجيران هنا كمان.. والله العظيم عمره ما زعل حد.. مات الخميس بالليل، وكان هيتكرم تانى يوم الجمعة فى مسجد السلام بنفس المنطقة عشان متفوق.. بس ملحقش».
قبل ما يموت كلمنا كلنا.. ضحك وهزار معانا فى التليفون.. أصله كان معتبرنا زى والده بالضبط.. وراح الدرس بتاعه، كان هيبدأ الساعة 9 بالليل.. قبلها بـ10 دقايق كلم قرايبه فى المنصورة وسلم عليهم كأنه بيودعنا.. الدرس بتاعه كان فى شارع أحمد أنسى.. خلص الدرس وخلصت معاه حياته».
«كريم» زميله محلش كويس فى درس الدراسات ومجابش درجة كويسة، و«أحمد» دخل فى هزار مع زميله وتحول لمشادة كلامية.. وواحد اسمه «طارق».. اللى كانت بينه وبين أحمد كراهية من زمان.. قال لـ«كريم»: هتضرب إنت ولّا انا؟.. «طارق» مستناش الرد وطلع مطوة قرن غزال من جيبه وضرب «أحمد» فى قلبه، وحصله قطع فى القلب وفيه إصابة تانى فى إيده الشمال.. زمايله ودوه على مستشفى حلوان العام، الدكاترة هناك مرضيوش حتى يستقبلوه ولا يبصوا عليه.. يمكن كانوا عملوا حاجة.. الدقيقة بتفرق.. وبعدين خدوه على مستشفى دار الشفا بس كان صاحب الأمانة خد أمانته.. وزمايله اللى كانوا معاه كلموا آخر رقم هو اتصل بيه بتاع قرايبه فى المنصورة وبلغوهم باللى حصل، وهما كلمونا وقالولنا إنه خلاص.. «أحمد» مات.
إزاى ولد عنده 15 سنة يشيل مطوة فى جيبه ويقتل بيها؟! فين الأمن؟ فين المدرسة؟ والمجتمع كله فين؟ وبعدين إزاى مستشفى متقبلش طفل مصاب؟! لما كان هناك جات حالة بس معاها ناس كبيرة ودخلوهم على طول وعالجوه.. إشمعنى حالتنا إحنا لأ؟! وفيه ناس بتتلاعب فى القضية إزاى واحد شاهد يتحبس معاهم؟ اللى قتل هو واحد والكل عارفه.. إحنا عايزين حقه ميرحش هدر.. مش ياخدوا كام سنة فى الأحداث وخلصنا.. لا لا، لازم عقاب رادع يشفى غليلنا ويبرد نارنا.
فى نفس المنطقة وعلى مسافة ليست بعيدة عن مكان الجريمة يقع مركز لفصول التقوية التابع لمسجد السلام.. حيث كان «أحمد» يوجد هناك قبيل مقتله بساعات، حيث تلقى درس الحاسب الآلى من الساعة 5 إلى الساعة 6.15 مساءً.. تقول هويدا إبراهيم، مديرة المركز، والدموع تنهمر من عينيها وقد اتشحت بالسواد: أحمد دا ابنى مش بس طالب عندى.. أنا خسرته وكلنا خسرناه، لأنه مؤدب وبيحافظ على الصلاة جماعة فى مسجد قريب من بيتهم.. كان من ضمن الشباب الحريصين على حضور درس الدين.. وبيقتنع بالكلام وبيطبقه.. كان يقعد هنا أيوه فى المكان دا مع زمايله كريم ومصطفى.. الولد اللى اسمه «طارق» دا أنا طردته من هنا لأنه عنيف حتى مع أسرته.. «أحمد» قبل ما يموت كان عندى هنا وبعد ما خلص درس الكمبيوتر حط إيده على كتفى وقال لى إنه بيعتذرلى عشان محمود أخوه معملش الواجب بتاع العلوم.. يعنى عشان المستر ميعاقبهوش.. ودفعلى نص المصاريف بتاعة السنتر، وقال لى: لما ماما تقبض المعاش بتاع بابا يوم 10 فى الشهر هجيبلك باقى المصاريف بتاعتى أنا واخويا، وأنا قلت له: ماشى يا حبيبى. والله أنا كنت معتبراه زى ابنى بالضبط، وكان متميز عن كل اللى معاه فى كل حاجة، وجاب درجات عالية فى الترم الأول.. كنا هنكرمه يوم الجمعة.. ده ابن موت، ربنا يرحمك يا «أحمد»!