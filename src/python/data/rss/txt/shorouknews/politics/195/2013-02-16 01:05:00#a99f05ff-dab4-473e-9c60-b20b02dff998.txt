 هنا أسوار الاتحادية.. فندق هليوبوليس بلاس سابقًا 
«دى قلة حيلة.. وتعدى على قيمة جمالية ومعمارية بقلة ذوق وبتعسف، أنا باتكلم من منظور عمرانى ثقافى مش سياسى، مش دى الطريقة اللى نحمى بيها المبنى المميز».
الدكتور سيد التونى، مقرر لجنة العمارة بالمجلس الاعلى للثقافة وأستاذ العمارة بهندسة القاهرة، يعلق على تعلية سور قصر الاتحادية بالطوب الأحمر، عقب الاعتداء عليه خلال المظاهرات «دى رسالة غير موفقة للحفاظ على الآثار«.
فى الوقت الذى تناقل فيه عدد من نشطاء فيسبوك فيديو قصير على يوتيوب مع العامل المكلف بطلاء سور القصر «مافيش فايدة فى النظام، ما عملش حاجة، وعود كدابة، فالناس بتطلع غصب عنها، صالح الشعب هتلاقيهم كلهم حواليك، الاجور مازادتش والاسعار فى زيادة والتعليم ما اتحسنش، والزبالة زى ما هيه، كان نفسنا تبقى ثورة جميلة وكلنا نقف مع الحكومة والاخوان. لكن هو قاعد فى قفص فى بيت قزاز بيسمع الكلام وبس ومابيشوفش حد، الشعب طلع من القمم ولا مرسى ولا أمريكا هاتلمهم، اللى هايلمهم الصراحة».
قصر الاتحادية أو فندق هليوبوليس بلاس، شيده البارون إمبان فى أوائل القرن العشرين عندما كان يبنى مصر الجديدة.
«ممكن تعلية السور تبقى حماية للقصر المسجل كتراث معمارى، لكن بيأثر سلبا على قيمته المعمارية، واللى بنادى بيه إن القصر ده يرجع يستخدم فى وظيفته الأصلية، كفندق  زى سراى الجزيرة التى أصبحت لفندق ماريوت»، تقول سهير حواس أستاذ العمارة بهندسة القاهرة، ورئيس إدارة السياسات بالجهاز القومى للتنسيق الحضارى.
ترى سهير حواس أن استخدام الناس للمبانى التراثية، تجعلها أبقى فى وجدانهم، وليس منعها عنهم بالأسوار، وأن استخدامها فى إدارة حكم البلاد تحولها إلى رمز يمكن أن يرمى بالحجارة «القصر جزء من إنتاج وذاكرة البشر وممتلكات الأجيال القادمة».
وتذهب سهير إلى معنى أبعد «تعلية سور قصر الحكم لها معنى رمزى يوحى بان من فى الداخل يريد أن يقطع صلته بمن فى الخارج، وأن يتحوصل داخل شرنقة، وعلى المصريين أن يقرروا ما إذا كان الأفضل خروج المؤسسة الحاكمة من هذا المكان أم بقاءها فيه».
وتقترح سهير أن يبنى سورا موازيا للسور الاصلى للقصر، ليحمى السور الاصلى من التعدى عليه سواء بالرسم أو بتعليته بمواد تشوه منظره، إلى أن يزول الخطر.
«السور ممكن يعاد بناؤه، وفى الظروف دى لازم نحمى القصر بأى طريقة، لغاية ما المرحلة دى تعدى على خير»، يقول د. أحمد عنان أستاذ العمارة بكلية الفنون الجميلة، وأمين جمعية المعماريين المصريين.
لكن د. مختار الكسبانى أستاذ الاثار الاسلامية بجامعة القاهرة يرى أن حماية قصر الاتحادية، تكون بإدارة جيدة للبلاد، لا تدفع أحد إلى الاعتداء على رمز الحكم «لم نسمع بتعدى أحد على قلعة صلاح الدين التى كانت مدينة ملكية متكاملة فى العصر الإسلامى، ولم تكن بعيدة عن الناس، وكانت مفتوحة على الناس، الذين كانوا يصعدون للسلطان والوالى وتقام الاحتفالات أمامه، وفى عصر الخديو إسماعيل لم يمس أحد قصر عابدين«.
 