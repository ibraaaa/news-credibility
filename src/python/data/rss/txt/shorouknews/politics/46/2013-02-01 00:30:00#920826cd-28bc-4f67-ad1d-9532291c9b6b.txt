 ثورة الفقراء تنطلق من بولاق أبو العلا في «جمعة الخلاص» 
قامت جبهة ثورة الفقراء بتوزيع آلاف النسخ من البيان الذي صدر اليوم عن الحركة، تحت عنوان «بيان رقم واحد حق الفقراء فين»، في بولاق أبو العلا، تحث فيه أهل بولاق على النزول والمشاركة في تظاهرات «جمعة الخلاص».
 
وقالت الحركة في بيانها، منتقدة الإخوان المسلمين: "سألت نفسك قيادات الإخوان المسلمين بيشتروا عربياتهم والفلل اللى قاعدين فيها منين؟ طب المرشد عنده مشكلة في السكن ؟ ولا الشاطر مش لاقي إيجار الشقة ؟ طب تفتكر الكتاتني بيعمل جمعية علشان يجوز بيها ابنه أو بنته ويلف يستلف من كل الناس ؟ .. طبعًا الإجابة معروفة."
وأضافت: "طب النخبة والسياسيين اللى ماليين التلفزيون بالتصريحات عندهم مشكلة في فواتير المايه والكهرباء ؟ ولا ولادهم مش عارفين يشترو لبس جديد ؟ بيتعشوا عدس وبيفطرو طعمية ؟ ولا الداخلية مش عايزاهم ياكلوا عيش وبيبلطجوا عليهم وياخدوا منهم فرشتهم وبضاعتهم ؟"
 
وحثت الحركة على المشاركة في مظاهرات «جمعة الخلاص»، قائلة: "بكرة المسيرة اللي لازم كلنا نشارك فيها "إحنا الفقراء" من أمام مسجد السلطان أبو العلا .. بعد صلاة الجمعة تحت شعار " واحد اتنين .. حق الفقرا فين."
 
مضيفة: "بعدها هنشارك احنا وغيرنا من الفقراء ومن المناطق الشعبية من الشباب الثورجية بجد عشان ثورة تانية ثورة للفقراء ثورة للعمال والفلاحين والعاطلين عن الشغل اللى بيدورا على عمل بدل المرمطة كل يوم فى حتة."