احمد عفيفي يسأل:  بيجيلك نوم يا «مرسي »؟!!
انا عن نفسي بقالي يومين مش عارف أنام .. مش مصدق اللي بيحصل لمصر وبنات مصر وشباب مصر ورجالتها بعد الثورة .. ده عن نفسي .. انما انت يا محمد يا مرسي يا ابن العياط .. وبأمانة شديدة ولا تكذب - كعادتك وعهدك دائما - بتعرف تنام بالليل .. بيجيلك نوم ، ولا قلقان وبتاخد حبوب مهدئة عشان عينك تغفل وتخطف لك ساعتين او تلاتة ، وتقوم تصلي الفجر بتاع ربنا؟
... أيوه صحيح .. انت لسه بتصلي الفجر يا مرسي ؟ .. يعني بتضبط المنبه على ميعاد الأذان ، ولا الهاتف بيجيلك من غير منبه وتلاقي نفسك صاحي مع صوت المؤذن .. «الله اكبر الله اكبر .. اشهد ان لا اله الا الله»؟
... قمت اتوضيت يا مرسي .. بجد والله مش بهزر .. يعني بسملت كده وشمرت أكمامك وفتحت الحنفية وتوكلت على الله .. طيب الحنفية نزل منها ميه .. ولا نزل دم ؟  .. ياعم والله بتكلم جد .. مش وقت هزار خالص ولا مسخرة في الكلام.. ايوه يا عم مرسي مقولتليش .. ميه ولا دم ؟ .. مش عايز تجاوب .. أوكيه
... لمّا جيت تغسل ايدك قلت : اللهم ناولني كتابي بيميني .. قلت ولا نسيت ؟ .. ولا وانت بتقولها لسانك «اتخرس» عن الكلام وسمعت هاتف من السماء أرعبك وفكّك مفاصلك وصرخ في أذنك  : «وأما من أوتى كتابه بشماله ، فيقول يا ليتني لم أوت كتابي .. ولم أدر ما حسابيه .. يا ليتها كانت القاضية .. ما أغنى عني ماليه .. هلك عني سلطانيه .. خذوه فغلوه ثم الجحيم صلوه».
... طيب وانت بـ «تتمضمض» قلت اللهم ثبّت لساني بالنطق بالشهادة .. قلت ولا برضه جالك هاتف زلّزل كيانك .. «واما ان كان من المكذبين الضالين فنزلُ من حميم .. وتصلية جحيم .. ان هذا لهو حق اليقين .. فسبح بسم ربك العظيم».
... وانت بـ «تستنشق» قلت اللهم استنشقني رائحة الجنة، ولا برضه جالك الهاتف وخرم طبلة ودنك «قال رب لم حشرتني اعمى وقد كنت بصيرا .. قال كذلك أتتك آياتنا فنسيتها .. وكذلك اليوم تنسى».
...  طيب وانت بتغسل «وشك» قلت اللهم بيض وجهى يوم العرض عليك ، ولا جالك الهاتف نفسه : «ووجوه يومئذ عليها غبرة ترهقها قترة .. أولئك هم الكفرة الفجرة».
... طيب وانت بتغسل ايدك الشمال قلت : اللهم نجني من أصحاب الشمال .. ولا جالك الهاتف  : وأصحاب الشمال ما أصحاب الشمال .. في سموم وحميم وظل من يحموم .. لا بارد وكريم .. انهم كانوا قبل ذلك مترفين وكانوا يصرون على الحنث العظيم « .. وأعاد الهاتف على مسامعك .. وكانوا يصرون على الحنث العظيم».
... طيب خلّصت وضوء يا مرسي وفرشت السجادة ووقفت بين ايدين ربنا وقلت : الله اكبر .. قلتها ازاى يا مرسي .. حسيتها ، ولا قلتها كده والسلام ؟  .. وسمع الله لمن حمد .. حمدت ربنا ع النعمة اللي انت فيها وبترد له الجميل بدم عيالنا وولادنا ؟ .. قريت الفاتحة ولا لسه .. وصلت لـ «إياك نعبد وإياك نستعين».. مخفتش وانت بتقولها من المرشد والشاطر ؟!.
المهم صليت يا سيدي .. حرما .. ايه اول تليفون عملته ع الصبح ؟ .. أكيد لوزير الداخلية :
إيه الاخبار يا ابراهيم ؟
-       كله تمام يا ريس وحسب توجيهات سعادتك
قتلتوا كام واحد امبارح؟
-       اتنين يا فندم .. منهم الواد كريستي
والراجل المسحول عملتوا فيه إيه ؟
-       متقلقش ياريس .. عملنا تمثيلية ميت فل وعشرة وخلينا بتوع الفضائيات يبصوا في الارض والراجل بنفسه بيشكرنا
بس ازاى تعملوا كده يا سي ابراهيم؟
-       شقاوة ضباط ياريس .. مش اكتر
انا مش قصدي سحلتوا الراجل ليه .. ملعون أبوه .. انا قصدي ازاى سيبتوا ابن الكلب اللي صور رجالتك وهما مطلعين دين أم الراجل؟
-       جاري البحث والتحري عنه يا ريس.. المهم سعادتك تهدى ع الأخر واسبوع كمان .. حنضف لك البلد
ربنا يقويكم .. سلام عليكم ورحمة الله وبركاته.
... خلّصت المكالمة يا مرسي مع السفاح الجديد.. واطمنت منه ان كل شىء تمام وتحت السيطرة .. «حتديله»  قلادة النيل امتى .. لمّا يبقى عدد القتلى كام بالضبط ، عشان ينالها عن جدارة واستحقاق؟
... امبارح كنت محروق أوي على الراجل الغلبان اللي اتسحل بلبوص .. وبالليل لقيته بيشكر الداخلية وبيقول ان المتظاهرين هما اللي ضربوه وقلّعوه هدومه والضباط كتر الف خيرهم هما اللي ستروه وقاموا بأحلى واجب معاه ، رغم انهم بهوات وهو حيا الله عامل محارة بيستلف من جارته 5 جنيه .. الراجل كان حيجيبلي نقطة او فعلا جاب لي نقطة ، لولا ابني وهو قاعد يتفرج معايا .. فقلت له : الراجل ده اللي اتسحل عايز ضرب النار .. فرد عليا وعينه دامعة : اسكت يابابا .. متظلموش .. انت مشفتش المكان اللي عايش فيه .. انت عارف هما هددوه بإيه ؟
.. ثم - وقد سالت من عينه دمعة - قال لي : الفقر بيذل يابابا.. وبانفعال شديد وعينه تسيل قال : ملعون ابو ده نظام .. وملعون ابو اللي يسكت لهم!