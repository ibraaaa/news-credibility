علاء خالد يكتب.. أمكنة
حكايات بورسعيدية 1 -2
أشعر بفرح داخلى عند ذهابى إلى بورسعيد، من المدن  القليلة التى تنكش هذا المكان الطفولى. هناك علامات أساسية فى شخصية  المدينة، بداية من حفر القناة الذى استلزم كثيرا من التضحيات من العمال وهم  يمثلون الآباء المؤسسين للجزء العربى من المدينة. ثم الحروب التى عاشتها  وهجراتها المتوالية، ثم وجود الأجانب كعنصر ضاغط قديم ومشارك فى نشأتها، ثم  وقوع المدينة فى آخر الخط الذى يولد إحساسا بالنسيان والتجاهل، وأحيانا  الظلم. كل هذا كوّن شخصية حارة للمدينة وللناس. شخصية يحددها من الخارج  ضغوطات عدة، موت جماعى، ونسيان جغرافى، وتمييز أجنبى، حتى أصبحت تعيش على  حافة انفجار دائم. ثم جاءت المنطقة الحرة لتزيد المدينة والشخصية إنهاكا،  لتسلب منها هذه الصفة الحدِّية، لتميّعها وتدخلها فى متاهات البيزنس  والتهريب والاستهلاك، أو الرفض لكل هذا. كنت هناك قبل يومين من النطق  بالحكم فى قضية استاد بورسعيد، حاولت أن أقترب من حدود الشخصية وتقاطعها مع  جغرافية وطبقات المدينة القديمة والحديثة. قابلت مجموعة من الكتَّاب الذين  عايشوا بورسعيد الحرب، وبورسعيد التهجير، وأخيرا بورسعيد الانفتاح، وما  بعد الانفتاح: محمد عبد القادر، محمد العباسى، قاسم مسعد عليوة، محمد  الأقطش، والسعيد صالح. جرى بيننا هذا الحوار:
■ الشخصية البورسعيدية إتكوِنت إزاى؟
■ محمد العباسى: بورسعيد من المدن الجاذبة للسكان.  تعرضت للمحن بعد حرب 56. فى تهجير سنة 69، كنت وقتها طالبا فى ثانوى، كان  كل رب أسرة يستلم بطاقة خضراء من الشؤون الاجتماعية اسمها «سركى الإعاشة».  خرجنا من بورسعيد بنظام وترتيب، بعد ما عبد الناصر أصدر قرارا بضرورة تهجير  الأهالى بعد المدفعية الإسرائيلية ما كانت بتضرب فى القنطرة. فى أثناء  التهجير ماكنش حد مننا يقدر يدخل بورسعيد إلا بتصريح دخول، لكن بعد حرب  أكتوبر 73، وعودة الناس فى 74 فى عهد أنور السادات، اختلط الحابل بالنابل.
■ مين الحابل ومين النابل؟
- الذين لم يدفعوا ثمن تهجيرهم من بورسعيد، ولم يقفوا  يوما فى صف المقاومة، الذين جاؤوا من المدن الكبيرة والأرياف، من دمياط،  والشرقية، ونبروه، ونهبوا بفلوسهم المنطقة الحرة فى بورسعيد.
■ ليه ماتفسَّرش ده إنه تطور طبيعى لنمو مدينة بعد الحرب؟
- قاسم عليوة: صحيح ده تطور طبيعى. لأن مدينة بورسعيد  قوامها مجموع الشعب المصرى الذى دخل فى أتون حياتها منذ نشأتها عند ضرب أول  معول فى قناة السويس فى 25 أبريل 1859. من هذا اليوم وبورسعيد أصبحت قطبا  حضريا جاذبا لكل أبناء مصر، سواء الذين اشتركوا فى أعمال حفر القناة، أو  الذين قاموا بالتخديم على أعمال الحفر. نشأت بورسعيد فى النصف الثانى من  القرن التاسع عشر فى ظرف غريب جدا. كانت المدينة مدينة أجانب فقط،  والوطنيون أو أهل البلد كانوا يسكنون فى عشش صفيح وكرتون فى أماكن بعيدة  جدا عن المدينة، فى مستنقعات على بحيرة المنزلة. وجود الأجانب مع الوطنيين،  أوجد شيئا اسمه التحدى الثقافى. الثقافة الوطنية فى مواجهة الثقافة  الأجنبية.
■ مين اللى كان بيمثل الثقافة الوطنية فى الوقت ده؟
- ثقافة العمال والفلاحين الأجَراء، وأيضا ثقافة الطبقة  المتوسطة، الأفنديات والبهوات، اللى كانوا مرتبطين بنظام الحكم فى ذلك  الوقت، وعايشين فى المدينة الأجنبية. بس دول ماكنوش كتير. هذا التحدى أوصل  الأمر أن قرية العرب زحفت حتى وصلت إلى حدود مدينة الإفرنج، وتحولت إلى حى  سمى «حى العرب». الوطنيون كانوا منبوذين من المدينة، لا يعملون إلا فى  أعمال النظافة والغسيل والخدمة. بعدها نشأ حى ثالث نتيجة قدوم التجار  بجمالهم من دمياط ودلتا مصر، فكانوا بينيخوا الجمال على مشارف حى العرب،  فسموه حى «المناخ».
■ يعنى الشخصية البورسعيدية اتكونت بخوف من الأجنبى اللى عايش فى حى الإفرنج؟
- محمد عبد القادر: لأ، ماكانش خايف من الأجنبى بقدر ما  هو حاسس بالضيق والقرف علشان مش واخد حقه. فى حى العرب كان فيه مصريين  وشوام وسودانيين وصوماليين، كانوا أحسن ناس بيبيعوا البوظة والفول  السودانى. كان عندهم شعور بالقهر إنهم مش مميزين زى بتوع حى الإفرنج، كان  فيه حد فاصل بين الحيين. علشان تعبر من حى العرب عند شارع محمد على لحى  الإفرنج لازم يكون معاك تصريح.
■ والأجنبى كان بيروح حى العرب بتصريح برضه؟
- الأجنبى كان يقدر يخش قرية العرب رايح جاى من غير تصريح، ويقدر يعمل اللى هو عايزه، يسكر ويعربد ويغتصب السيدات.
■ الاحتكاك بالأجانب خلّى ولاد العرب يتعلموا اللغات الأجنبية؟!
- محمد عبد القادر: كانت فيه مهن كتيرة تقتضى تعلم  اللغة علشان تتعامل مع الناس دى. الناس اللى اتعلمت الكلمات والمصطلحات  الأجنبية واللى بيشتغلوا معاهم كانوا الوسيط اللى بينقلوا ثقافة الأجنبى.  مثلا الزى الرسمى فى بورسعيد كان الجلابية والعِمَّة واللاسة، جت الناس دى  وقلِّدوهم ولبسوا قمصان وبنطلونات.
■ وبغياب قهر الأجنبى، الغضب البورسعيدى راح فين؟
- قاسم عليوة: المسألة مش القهر ولكنه التحدى، لأن  أشكال الاستعلاء اللى كان بيمارسها الأجنبى على الوطنى كانت بتخلِّى الوطنى  ابن البلد يواجههه بالتحدى. هذه المدينة متعددة الجنسيات، والثقافات فيها  مختلفة ومتفاعلة مع بعضها. عند الحدود بين المدينة الإفرنجية وقرية العرب  كنا نشوف مظاهر التحدى من طقوس الثقافة المصرية الأصيلة زى رقصة التحطيب،  الأراجوز، القرداتى، المواويل والأغانى الشعبية والسمسمية. وقدَّام النوادى  الرياضية الأجنبية، أنشأ الوطنيون «النادى الرياضى المصرى». دى كلها أشكال  تحدى ثقافى. الشخصية البورسعيدية ليها سمتان رئيسيتان: التحدى والحماسة.  التحدى اتوجد بسبب وجود الأجنبى، والحماسة بسبب الحروب اللى سبَّبها برضه  الأجنبى.
■ وفيه حد من ولاد العرب تجاوز الخط الأحمر بين الحيين؟
- محمد عبد القادر: مرة فى احتفال بمولد النبى، فى شارع  محمد على اللى فاصل المدينة عن القرية، الناس لما كانوا شايلين البيارق  والأعلام وجالهم هفَّة من الرقص، قاموا اخترقوا الحد الفاصل بينهم وبين  المدينة الأجنبية. الإنجليز منعوهم وحصل تلاحم وضرب نار وحصل موت، فراحت  الناس اشتعلت. كان وقتها اللورد اللمبى هو قائد منطقة بورسعيد العسكرية،  فراح الناس جابوا حمار وحطُّوا عليه دمية وعملوا جَرْسة فى حى المناخ، وفى  آخر اليوم ولَّعوا فيها. ده طقس سنوى بيحصل مع كل شم نسيم وحتى الآن.
■ إيه الشخصيات اللى فيها روح روائية فى المدينة؟
- محمد عبد القادر: غير أبو العربى طبعا، فيه  «الهنجراوى» اللى كانوا بيسرقوا هناجر الإنجليز. و«النطّاطة»، دول اللى  بينطوا من سور الجمرك ويخشوا حرم المينا من غير تصريح. والميَّاح وهو الرجل  الذى بيشيل طاولات الأسماك الخارجة من مراكب الصيد إلى الرصيف علشان  المزاد، نظير أن يكبش كبشة من السمك فى الزمبيل بتاعه. بيتندروا بيها أن  فيهم اللى يكبش كبشة اتنين تلاتة كيلو.
■ إيه لحظة التحول الحديثة فى حياة بورسعيد؟
- السعيد صالح: بداية تحويل بورسعيد إلى منطقة حرة سنة  74. معظم اللى عندهم حرف هنا اتحولوا للتجارة. زمان المُهجَّرين زى حلاتنا  كان بيدخل بورسعيد بالتصريح، جه السادات لغى التصاريح، فكل من هب ودب، جه  هنا. زى ما حصل فى أمريكا نزح إليها المجرمون الأيرلنديون فى بدايتها، ده  حصل فى بورسعيد، كل اللى عايز يعمل صفحة جديدة ويعمل فلوس ييجى بورسعيد،  حتى ولو عنده سوابق.
- محمد الأقطش: البورسعيدية بعد العودة من التهجير  ماحسِّتش إن البلد بتاعتها، شاركها فيها الغريب. وظهور النماذج الطفيلية  اللى كبرت فى البلد، وبقت تتحكم فى اقتصادها.
■ دى مأساة المدن الصغيرة، الإحساس بالمدينة كعائلة أو كأحد الأقارب؟
- محمد عبد القادر: المنطقة الحرة عملت حاجات كتير يمكن  الناس مش واخدة بالها منها. مرَّة جابوا عسكرى أمن مركزى ونقلوه من منفذ  الجمرك إلى المينا. رفض العسكرى تنفيذ الأمر، ولما أصر القائد على نقله،  قام العسكرى ضرب نفسه بالنار. لما فتِّشوا مخلة العسكرى لقوا كيزان السفن  أب مرصوصة، كل كوز فيه ألفين جنيه عشرات وعشرينات. قام القائد فتِّش مخلات  كل العساكر لقى نفس الحكاية.
■ بورسعيد كانت مدينة الحظ والثراء السريع زى نيويورك؟
- محمد عبد القادر: فيه واحد بتاع خضار بيسرح بكوسة  وطماطم. المنطقة الحرة بالمصادفة جت تحت بيتهم، فطلع سوق تجارية، راح عامل  كشك فى البيت بتاعهم. الراجل ده خلال خمس سنين بقى من أغنى أغنياء بورسعيد.  اتجوز أربع سيدات وبنى برج كبير سكِّنْهم فيه، وبقى يلعب لعبة الهيروين.  سافر فرنسا يغيَّر دمه، فرجع جثة هامدة.
■ والعشوائيات ظهرت إمتى؟
- قاسم مسعد: بعد تحول المدينة لمنطقة حرة. فى كل حرب  من الحروب يحصل هجرة، ييجى معاها سكان جدد. فى 56 انصهر القادمون مع  المُهجَّرين وكوِّنوا جسم المدينة الرئيسى، لكن أكبر هجرة أثرت هو الجذب  السكانى الذى تلا ظهور المنطقة الحرة، زادت العشوائيات، وتم ترييف المدينة،  ودخلت أنماط تانية من السلوك زى الدعارة والمخدرات المنتشرة فى  العشوائيات.
■ كلكم بتشجعوا النادى المصرى طبعا؟
- محمد عبد القادر: طول عمرى طبعا، ولسبب بسيط أن كان  عندنا عدد من الأندية الأجنبية لما كانوا بينظَّموا دورات رياضية، الناس  كانت بتروح تتفرج وتتحسَّر أن مالناش نادى. من أيام الأجانب كان فيه ظلم  بيّن فى كل حياتنا، أيام المحاكم المختلطة، لو حصل خلاف بين الأجنبى  والمصرى، الأجنبى يتحاكم هو والمصرى قدام محاكم أجنبية.
- محمد العباسى: الشخصية البورسعيدية، وإن كان فيها حب المظهرية شوية، ولكنها شخصية سوية تعشق بلدها وناديها بجنون.
■ يعنى وجود الأجانب هو السبب فى تشجيع الناس هنا للنادى المصرى وحبهم له بجنون؟
- محمد عبد القادر: دلوقتى الأمور اتطورت، أشعر كمواطن  بورسعيدى أن برّه بيعاملونى نفس المعاملة اللى بيعاملنى بيها الأجنبى زمان.  مثلا النادى المصرى أنشئ سنة 20، من أول ما دَخل منظومة الكرة المصرية كل  ما يطلع واحد لعِّيب موهوب ياخده النادى الأهلى أو الزمالك. مش عايزنى أوصل  إلى مرحلة البطولة.
- قاسم عليوة: ماكانش عندنا نادى هنا، لدرجة أنهم كانوا  بيلعبوا كورة فى حوش الجبانة. وخلوا لون الفانلة أخضر علشان لون علم مصر  فى الوقت ده.
■ فى فترة الانفتاح والسوق الحرة والتهريب وسيد متولى استمرت نفس حالة التشجيع والحب للنادى المصرى؟
- قاسم عليوة: السلطة السياسية خططت أنها تلهى الشعب  المصرى عن قضاياه الحياتية فبدأت تشوف له أى حاجة تفجر فيها مشاعره. مع  الانفتاح زاد تشجيع النادى المصرى بشكل عالى جدا لأسباب اجتماعية وسياسية.  النادى اتحول إلى حزب سياسى.
■ شباب الأولتراس اللى محاصرين السجن دلوقتى هما جيل المنطقة الحرة؟
- محمد عبد القادر: فى بداية المنطقة الحرة كانت ظاهرة  التسرب من المدارس غير عادية. تروح المدرسة ماتلاقيش ولا ربُع الفصل.  الأولاد سايبين المدرسة وبيسرحوا بكرتونة. التاجر ياخد العيل من دول  ويشغَّله فى التهريب، يلف عليه توب قماش ويخليه يعدى بيه من المنفذ، من غير  ما يتجمرك، وياخد العيل عشرين جنيه، رايح جاى طول النهار. تلاقى العيل من  دول عنده تمن تسع سنين ومنقطر السيجارة فى بُقه، وماسك فلوس فى إيده.  استغلال الأطفال فى التهريب وصَّل الموضوع أن يكون فيه حالات اغتصاب  للأطفال كتيرة جدا.
■ وإيه علاقة ده بشباب الأولتراس؟
- ده الناتج.. جزء بسيط جدا من العيال البورسعيدية اللى  فى الأولتراس خريجين الجامعة، الباقى من العيال اللى هى منفصلة عن الحياة.  بياعين فى السوق يعنى.
■ والتشجيع قبل كده كان شكله إيه؟
- محمد عبد القادر: كان عندنا مشاهير زمان كان كل ماتش  يروحوا يتحبسوا، زى خميس ومصطفى، هما اللى ربُّوا العيال دى، وكوِّنوا  روابط المشجعين، لغاية ما العيال دى انفصلت عنهم. المشجع اللى اسمه خميس ده  كان ضرير ودمه خفيف يعمل عباية كبيرة خضرا ويجرى فى المدرج من أوله لآخره  والناس تقعد تقول هيييه. بعد كده دخلت ظاهرة فى التشجيع ألا وهى البودى  جارد اللى مصاحبين لرئيس النادى، اللى بيحموه من المشجعين. كل واحد من  البودى جاردات دول معاه خمسة ستة تبعه، يخلى رئيس النادى يعمل لهم إعانات  شهرية وكارنيهات فى النادى، بدا أن رئيس النادى بيعول ألف واحد من المشجعين  علشان الانتخابات. وكان بيسفّر ناس من البلطجية دول بحرى. الرجالة دول  خلوا ولادهم بيشجعوا النادى المصرى دلوقتى.
■ مين هو «البحرى»؟
- الواد الفهلوى اللى مش بلطجى بنقول عليه «بَحَرى».
- محمد الأقطش: بالنسبة إلى الأولتراس ده شباب جديد،  مالهمش علاقة بتاريخ بورسعيد على الرغم من أنه عنده شعارات بيقول فيها إنهم  «أحفاد 56». مايعرفوش إن اللون الأخضر للنادى المصرى هو لون علم مصر. دول  الجيل التالت بتاع المهربين، الأحفاد بتوعهم. مايشتغلش فى المصانع، ياخد  أراضى ويروح يبيعها. مافيش قدَّامه غير التجارة فى الممنوع. طبعا مش كلهم.  مجتمع الأولتراس مش لسه هيتدرب على العنف، هو أصلا حياته كده، طالع مع  السيف والخنجر والسكينة وديل الحداية، ده العادى بتاعه.