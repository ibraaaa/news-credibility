التحرش فى الميدان.. شهادات عن الاعتداءات الجنسية ليلة 25 يناير
كانت المهمة الأصعب عند الاستماع إلى شهادات ضحايا التحرش فى ذكرى الثورة الأسبوع الماضى، هو حذف هذه العبارات الخادشة للحياء لأقصى درجة. وها هى ذى شهادات بعض من كن فى «دائرة التحرش» عشية 25 يناير 2013، تبدأ بشهادة إحدى المتطوعات فى مجموعة «قوة ضد التحرش»، التى نشرتها المجموعة على صفحتها على «فيسبوك» دون ذكر اسم صاحبتها التى تعرضت للتحرش الجماعى وهى تحاول نجدة إحدى الفتيات.
شهادة متطوعة فى مجموعة «قوة ضد التحرش»: تعرضت مع زميلتى فى الحملة لتحرش جماعى أمام «هارديز»، وحاولوا هتك عرضى باستخدام آلة مدببة.
«أنا واحدة من المتطوعين فى مجموعة (ضد التحرش)، فى ٢٥ يناير ٢٠١٣، وصلت (غرفة العمليات) اللى بنحضر فيها شنط الإسعافات وبنستقبل المكالمات، قبل الساعة السابعة مساء المكالمات تطلبت منا التدخل بسرعة عند مجمع التحرير عشان فى حالة هناك، نزلنا أنا واتنين (ولد وبنت) بنجرى بشنطة الإنقاذ اللى فيها ملابس (عشان أول حاجة بيعملوها إنهم يقطعوا هدوم البنت) وإسعافات أولية، وصلنا إلى مجمع التحرير مالقناش حاجة، جالنا خبر تانى إننا نروح عند هارديز عشان فى حالة تحرش بتحصل هناك حالا، جرينا ووصلنا إلى تجمع كبير وصراخ عند الناصية وأعداد مهولة على الرصيف، فهمت أن البنت أكيد بين الجموع بس ماشفتهاش، حاولت أنا والبنت اللى معايا الوصول إليها لكن فوجئت برجالة بتصرخ وتقولنا (هتتبهدلوا ومش هتطلعوا من هنا امشوا برة)، ومن قبل ما أستوعب التهديدات لقيت مجموعة بتزنقنا وفى ظهرنا عربية فول، ماكنتش فاهمة إزاى إن فى ما لا يقل عن ٥ أيادى بتمسكنى من صدرى، وبتحشر إيديها فى سوستة البنطلون، وكنت لسه متخيلة إن رد فعلى وصراخى (بس يا حيوان)، هيفرق فى حاجة، فضلت أصرخ زى العبيطة، مع إنى عارفة إن الصراخ مش هيعمل حاجة، فكرة الفضيحة ولم الناس، اللى أنا متعودة عليها فى الشارع ماكنتش نافعة، كنت بضرب وبزق وأصرخ بس الحقيقة أن المتحرشين ماكنوش خايفين من الفضيحة، عشان هم الكثرة وكله شايف وكله بيتحرش.
كنت مضغوطة أنا وصحبتى بين الناس وعربية الفول، وفضلت تقولى (هنطلع هنطلع ماتخافيش إحنا مع بعض)، مسكت فيها جامد وأنا حاسة بكل الأيادى بتعبث فى كل حتة فى جسمى، وشعرت بشىء مدبب، وخفت جدا، لقيت واحد بحاجة صغيرة مدببة بيحاول يدخلها بنطلونى، كنت بصرخ ومخنوقة جدا وبعيط ومش عارفة أعمل أى حاجة... فضلت أصرخ بهيستريا (حرام عليكم حرام عليكم) لفترة طويلة جدا، ماكنتش شايفة صحبتى خالص، كانوا بيشدوا الكوفية حولين رقبتى وبيخنقونى وبيجرونى منها وأنا مخنوقة ومش عارفة أتنفس.. نسيت كل النصائح اللى اتعلمتها فى المجموعة وشفت بعينى شخص (أقل من عشرين سنة وقصير وفى منتهى الوحشية) بيقطع البلوفر بتاعى وقطع (ملابسى الداخلية) وفى نفس الوقت ناس بتنتهك جسمى من كل حتة. كنت قرفانة وتعبانة جدا. حسيت إنى بيغمى عليا. كنت خايفة جدا إنى أقع على الأرض. تكاثرت الأيادى والتدافع وأنا فجأة بطلت أصرخ، كنت مش عارفة أتنفس ودايخة جدا، وكنت خايفة إنى أقع وفعلا كنت حاسة إن الموت مش بعيد. وواحد بيحاول يفك حزام بنطلونى ويشد بنطلونى بعيد عن جسمى ومسك فيا بكل قوة وحضنى وقعد يصرخ (سيبوها يا ولاد..)، وكأنه بيدافع عنى وهو بيصرخ بيدخل صوابعه فى بنطلونى كنت حاسة إنى هارجع ودايخة جدا. ماعرفش فات وقت أد إيه وتدافعنا إزاى لحد موصلنا لركن فى الحيطة وحمينا ظهرنا فى الحيطة اللى جنب (بيتزا هت)، وراجل قعد يضرب كل اللى حولينا ويقول (حرام عليكو هتموت حالا)، وقعد يصرخ (هتموت منكو)، فجأة لقيت نار مولعة قدامى من سبراى والجموع كلها بتتفرق، زى الحشرات. وهنا شفت صحبتى جنبى تانى، ولعوا نار أكتر، وفجأة بقى فى ممر إننا نجرى ندخل (بيتزا هت). الناس زقتنا لجوه وحاول باقى المتحرشين الدخول والهجوم على الناس اللى واقفة بره، وكانوا بيصرخوا ويرزعوا على الباب. قفلوا الباب بالحديد تماما وإدونى بلوفر وصاحبتى دماغها كانت كلها دم».
زهران: اشتبكنا مع 19حالة تحرش جماعى ذلك اليوم متشابهة الأسلوب منهن عدد من حالات الاغتصاب
كانت هذه الفتاة أكثر حظا من فتيات أخريات تم هتك عرضهن من قبل هذه الجماعات الإجرامية، ويقول زهران، عضو مبادرة «قوة ضد التحرش»، فى تصريحات خاصة لـ«التحرير»: إن عدد الحالات التى اشتبك معها المتطوعون فى المبادرة فى ذلك اليوم، وصلت إلى 19 حالة تحرش جماعى، من بينهن عدد من حالات هتك العرض والحالات التى احتاجت إلى تدخل طبى ونفسى، كما رصدت مبادرة «شفت تحرش»، ٥ حالات أخرى فى نفس اليوم، وأكدت كلتا الحملتين أن هذه الجرائم حدثت بطرق متشابهة وفى وقت واحد، مما يشير إلى درجة من التعمد لإرهاب الفتيات وإقصائهن من المشاركة فى الفاعليات الثورية، حسب تقارير الحملتين.
شهادة مصطفى قنديل (أحد متطوعين مجموعة «قوة ضد التحرش») عن الاعتداءات التى حصلت يوم ٢٥ يناير ٢٠١٣ فى ميدان التحرير:
«هاحكى المشاهد اللى أنا فاكرها، بس الأول حابب أقول إنى بقالى فترة شغال مع مجموعة من زمايلى اسمها «قوة ضد التحرش»، بعد ما زادت حوادث التحرش وبقت ممنهجة وبأسلحة لمنع وتخويف البنات من النزول إلى الميدان، فنخسر نصف الثورة الآخر، والبداية كانت زعيق ودوشة، وحد بيجرى علينا يا جماعة الحقوا الحقوا فيه حالة تحرش قدام سفير، جرينا ناحية سفير لهناك ووجدنا حالة تحرش جماعى، حاولنا ندخل وكله بيضرب بالشوم والأحزمة، لحد ما عرفت أوصل للبنت، وحاولت أهديها، ابتدينا نتحرك بيها شوية ناحية طلعت حرب عشان نحاول ندخلها عمارة، ناس كتير بتزق، مطاوى اتفتحت، البنت بيقلعوها هدومها، ناس كتيرة عمالة بتشد، كل واحد بيشدها من حتة فى جسمها، التيشيرت بتاع البنت اتقلع والبنت بتصوت، الناس عمالة بتشد فيها «هاتوها من هنا، هاتوها من هنا». لحد ما البنت وقعت مننا عالأرض وإتنين أو واحد حاولوا يناموا فوقيها عشان يحموها. الناس إفتكرتهم كانوا بيتحرشوا بيها...أو الله أعلم ممكن كانوا بيتحرشوا بيها، رفعنا البنت تانى...أول ما رفعنا البنت، شومة نزلت على دماغى، دوخت وبقيت برة الدائرة.. مش عارف إيه اللى بيحصل وحاسس إنى هيغمى عليا خلاص. حطيت إيدى على دماغى، لقيت دم خفيف. حاولت أفوق تانى وحاولت أدخل الدائرة تانى أجيب البنت. ابتدت أدخل أضرب فى الناس كلها من غير ما أفكر لغاية ما وصلت للبنت، أول ما وصلتلها، واحد كان معاه سكينة مطبخ وإبتدى يرجعنا كلنا ورا.. معرفش وصلت للبنت تانى إزاى، شايلنها وبنتحرك، عمالين نيجى يمين وشمال وبنبعد كل البعد عن طلعت حرب وبنتجه ناحية الصينية. فجأة واحد شتمو رمى مولوتوف جزمتى ولعت... بنطلونى ولع... لبس البنت إبتدى يولع...اللى كان فاضل من لبسها...بنطلونها بس...حاولنا نطفيه والناس بتدوس على رجلينا... طفينا وإتحركنا ناحية السور اللى عند كنتاكى، وفى اللحظة دى حسيت بايدين مسكانى من ورا وواحد ابتدى يتحرش بيا، من الخلف بايديه وصوابعه وعايز يدخل ايده جو بنطلونى...معرفش هو فاكرنى انا البنت ولا هو مريض ولا إيه رفصته برجلى وأنا مزنوق وسط الزحمة لحد ما فلفصت منه!!
وصلنا عند السور.. البنت بقت ساندة عالسور وقاعدة عالرصيف من غير بنطلون والناس حوليها كتير حاولت أجى من ظهرها عشان نرفعها وندخلها ناحية كنتاكى. قابلت إتنين زمايلى من اللى شغالين معايا فى قوة ضد التحرش، جمعنا بعض، مكناش عارفين نجيبها من وسط الناس. بالصدفة واحد من الباعة الجائلين شاف التيشيرتات بتاعتنا فقالنا: إنتوا ضد التحرش؟. قولناله: «أه» راح جايب أنبوبة الغاز وفاتح نار من الأنبوبة عن طريق ولاعة ودخل بالنار عالحتة اللى الناس متلمية حولين البنت وبقى عمال يضرب النار عليهم لغاية ما الناس إبتدت تبعد والعدد قل حولين البنت، مفضلش غير واحد أو إتنين حوليها واحد قلع البنطلون بتاعه وإداهولها، واحد تانى اداها عباية أو كوفية عشان تغطى بيها نفسها لحد ما اتزنقنا فى الحيطة بتاعت العمارة اللى جنب كنتاكى، بصيت للبنت فى عينيها ومعنديش حاجة أقولها، كل اللى بقوله أى كلام: «أنا ضد التحرش، أنا هطلعك من هنا...أنا...أنا...أنا»... كلها حاجات كدب أنا مش متأكد منها... بس كنت عارف إنى مش هسيبها... مهما حصل لازم أطلعها من هنا، بس إحساس العجز، بنت ملموم عليها ٥٠٠ واحد، وأنا مش عارف أنقذها، بل بالعكس بيعتدى عليا معاها! ويذكر مصطفى، فى شهادته، باقى التفاصيل حتى الوصول بالفتاة لحوش عمارة وإغلاقها بالجنازير، واستمرار محاولات الهجوم على العمارة، والوصول إلى الفتاة مرة أخرى حتى تسللها من باب خلفى وهروبها من أياديهم الإجرامية.
«التحرير» رصدت وعاشت أجواء الفزع بين السيدات اللائى تم محاصرتهن فى الشوارع المحيطة بالميدان فى أثناء محاولاتهن الخروج من دائرة التحرش.
أضيف إلى ذلك شهادتى الخاصة عن عشية ذلك اليوم، وقد كان بصحبتى اثنين من زميلاتى فى الجريدة، حين قرأنا على موقع «فيسبوك»، عبر هاتف إحداهن، أن هناك مسيرة ستتوجه إلى مجلس الشورى بعد قليل، فقررنا الذهاب لتغطية ما يحدث هناك، وكنا عندها فى شارع طلعت حرب فى نحو الساعة السادسة والنصف، وقررنا أن لا ندخل إلى الميدان من مدخل شارع طلعت حرب حتى لا نسير وسط الحشود الهائلة فى الميدان، وصولا إلى شارع محمد محمود، وأن نحاول أن نصل إلى الشارع عن طريق أحد الشوارع الخلفية ومنه نذهب إلى «الشورى»، وحين اقتربنا من الشارع الذى فى نهايته مطعم هارديز وجدنا فتاة من مجموعات المتطوعين لمناهضة التحرش تطلب منا عدم الدخول إلى الشارع، لأن فى نهايته حادثة تحرش جماعى، فلم ندخل، وسألنا عن أقرب شارع نذهب منه إلى «الشورى»، وكلما ذهبنا إلى شارع جانبى سمعنا صراخا وفتيات وسيدات يهرولن خارجات منه، ويتحدثن عن حالات تحرش جماعية وفتاة تم نقلها إلى سيارة إسعاف، وعندها تملكتنا حالة شديدة من الذعر، وأصبح كل همنا أن نصل إلى مخرج آمن، ونذهب إلى بيوتنا فى سلام، واستمررنا لنحو نصف الساعة نهرول فى رعب بين الشوراع، فى محاولة للخروج من هذه الدائرة المغلقة، فكل الشوارع المحيطة بنا تنتهى بالمتحرشين حتى وصلنا أخيرا إلى شارع طلعت حرب وتوجهنا بعدها إلى مترو الإسعاف، الذى كان مغلقا وتفرقنا، لتستقل كل منا مواصلات إلى منزلها.
فرق المتطوعين.. أصحاب البطولات الخفية فى إنقاذ الفتيات رغم تعرضهم للعنف والتحرش
طرق مختلفة ابتدعتها الفتيات لحماية أنفسهن من المتحرشين، توصلن إليها بعد تجارب كثيرة ومؤلمة مع التحرش أو من خلال الصفحات المناهضة للتحرش التى تقدم لهن نصائح لكيفية التعامل مع المتحرشين وفرق المتطوعين التى تقوم بحملات وندوات للتوعية للفتيات، قد يراها البعض طرقًا مشروعة لحماية النفس وقد يختلف آخرون معها ويدينون الفتاة التى قد يدفعها الانتهاك الجسدى المستمر إلى اللجوء إلى العنف المضاد. صفحات مناهضة التحرش مثل «قطع إيدك»، «امسك متحرش»، «فؤادة ووتش»، «قوة ضد التحرش» وعشرات الصفحات الأخرى تقدم نصائح للفتيات لكيفية حماية أنفسهن ومواجهة المتحرشين، ومن هذه النصائح أن تتسلح الفتاة بسبراى أو صاعق كهربائى لمواجهة المتحرش ومنعه من التطاول عليها، بينما نشرت صفحة «امسك متحرش»‏ طريقة عمل سبراى فى المنزل للدفاع عن النفس بهذه الطريقة لعلها تساعد «برطمان فارغ حجم صغير أو أى عبوة تكون فتحتها كبيرة ومحكمة الغلق، يوضع فيه حتى الثلث كمية من الخل وثلث آخر به (سبرتو أبيض) من الصيدلية، ملعقة شطة كبيرة وملعقة كبيرة فلفل أسمر وملعقة زنجبيل ثم يغلق البرطمان بإحكام ويتم رج خفيف للمكونات لمدة دقائق حتى يمتزج تماما وينقل المزيج إلى بخاخ بواسطة قمع مثلا بعد تصفية المزيج بواسطة قطعة شاش أو قماش». فرق المتطوعين التى تتدخل لإنقاذ الفتيات وإخراجهن من دائرة التحرش لهم دور عظيم أيضا فى مواجهة التحرش فهم جنود مجهولون رغم أهمية الدور الذى يقومون به وما يتعرضون له من أخطار فى أثناء قيامهم بحماية الفتيات ومحاولة إنقاذهن من أيادى المتحرشين وتصل هذه الأخطار إلى حد الاعتداء عليهن وضربهم أو التحرش بهن سواء كانوا ذكورًا أو إناثًا! ندى عبد العظيم مسؤولة التوعية فى مبادرة شفت تحرش قالت فى تصريحات خاصة لـ«التحرير» إنهم ينقسمون إلى مجموعات أمان وتدخّل ومتابعة ويتم التنسيق بينهم من خلال غرفة العمليات التى تستقبل البلاغات وتوجيه هذه الفرق إلى الأماكن التى تقع فيها حالات التحرش للتدخل وإنقاذ الفتيات، حيث تقوم مجموعة بالتحجيز وإبعاد المتحرشين ومجموعة أخرى تقوم بعمل ممر أمان لتمر منه الفتاة وتستقبلها بعد ذلك مجموعة تقدم لها الملابس والإسعافات الأولية إن احتاجت إلى ذلك.
 
الموقعون على البيان: نظام مبارك بدأ العنف الجنسى.. والنظام الإخوانى يلجأ إلى نفس السلاح عبر مجموعات منظمة ومدربة
مع تزايد الدعوات والمنظمات والأحزاب التى أكدت مشاركتها فى مسيرة «الشارع لنا» الأربعاء المقبل فى الرابعة عصرا من أمام مسجد السيدة زينب إلى ميدان التحرير، للرد على التحرشات الجنسية فى حق المتظاهرات مساء 25 يناير الماضى، التى شهدها الميدان والشوارع المحيطة به، بهدف إرهاب النساء وإقصائهن عن المشاركة فى الفاعليات الثورية، أصدر عدد كبير من المنظمات الحقوقية والأحزاب والشخصيات العامة بيانا مساء أول من أمس، نددوا فيه بالعنف الجنسى ضد النساء من السب والتحرش إلى الاغتصاب والاغتصاب الجماعى والتشويه الجنسى والشروع فى القتل، واصفين هذه الممارسات بأنها محاولات مستمرة لكسر استمرار النساء المصريات فى النضال، من أجل تحقيق مطالب ثورة يناير «كرامة.. حرية.. عدالة اجتماعية»، من خلال نشر مجموعات منظمة وسط المتظاهرين فى استخدام سلاح العنف الجنسى ضد النساء.
البيان وقع عليه أكثر من 100 منظمة وحزب وشخصية عامة، وأشار إلى أن القائمين على تلك المهام الدنسة يراهنون على أن الوصمة الاجتماعية ستمنع النساء من التحدث علنا، ويراهنون على تواطؤ الأجهزة وامتناعها عن القيام بدورها فى حماية المتظاهرين، ويراهنون على أن الخوف على «سمعة الميدان» ستجعل الكثير من السياسيين يصمتون. كما شدد البيان على أنه «منذ بدأ نظام مبارك استخدام العنف الجنسى ضد المتظاهرات فى مايو 2005.. لم يقف مسلسل الاعتداء الجماعى على النساء، وزادت معدلات استهداف النساء بعد وصول تيار الإسلام السياسى للبرلمان.. فشهد محيط ميدان التحرير فى يونيو ويوليو 2012 اعتداء وحشيا على نساء التحرير مع الضرب بالأحزمة فى كثير من الحالات. ليتطور الأمر فى احتفالات الثوار بالثورة هذا العام، حيث تم الاعتداء على النساء وهتك أعراضهن واغتصابهن واستخدم السلاح الأبيض فى التهديد، بينما اختتم البيان بأن تعهد الموقعين عليه بالعمل على مواجهة النظام الحالى والمؤسسات التى تقف وراء تلك الممارسات والمتواطئين عليها وملاحقتهم قانونيا فى الداخل والخارج.