أحمد عفيفى يكتب لـ«التحرير»: مرسى أكبر من أمه.. إزاى؟ .. لا تسأل ولا تجادل !
هو ده المحك .. او كما يقولون النقطة الفاصلة .. لو سكتنا عليها ، حنلبس خوازيق لمّا نقول يا بس .. وحيركّبنا مرسي وجماعته " الحمير " خلف خلاف ، ويزفونا في شوارع المحروسة ، ويخلوا امة لا اله الا الله تتفرج علينا و " تتف " في وشنا أن عرفنا الحقيقة ولم نفعل تجاهها شيئا الا السكوت والرضوخ والرضا القهري بالأمر الواقع.
اللي قاله ابراهيم عيسى امبارح في " هنا القاهرة " والمفاجأة المرّوعة اللي فجرّها ضيفه في الاستوديو وزوجته أستاذة الإحصاء في مداخلة .. مصيبة سودا ومنيّلة بنيلة .. حكاية اللعب والتزوير في قاعدة بيانات الناخبين من أول استفتاء 19 مارس 2011 لحد مرسي ما بقى رئيس في 2013 .. حاجة كده ميعملهاش غير شياطين ولاد أبالسة .. معتمدين على جهل أغلبية كاسحة من الشعب المصري .. اللي يقولوه ليهم يصدقوه .. أسماء ثلاثية ورباعية وخماسية وسداسية وسباعية متكررة بشكل محدش يكتشفه الا الخبير المتخصص في علوم الإحصاء كضيف عيسى وزوجته .. ولان اللي عمل كده كان متصور ان الجن الازرق مش حيعرف يكتشف اللعبة الوسخة اللي بتزّيف إرادة امة .. وقع في أخطاء قاتلة ومضحكة .. مثلا اسم الأم متشابه لحد عاشر جد يجي اكتر من 500 مرة .. وده مستحيل مستحيل .. والأدهى من كده انهم كسروا قواعد الطبيعة والمنطق والعرف وكل حاجة في الدنيا .. فعمرنا ماشفنا الولد يبقى اكبر من أمه او أبوه .. الا في عهد مرسي وجماعة الإخوان المسلمين .. ففي جدول من الجداول اللي كانت مع ضيف ابراهيم عيسى تاريخ ميلاد الابن يسبق تاريخ ميلاد امه .. يعني مثلا الرئيس مرسي ممكن يبقى عنده 60 سنة ، وامه لسه في عز شبابها وعندها  30 سنة بس ..  تيجي ازاى ؟ .. لا تسأل ولا تجادل والا مهدور دمك .. وقبل ما يتهدر دمك ، حنعلقك من قفاك بلبوص ونخصيك وندهن جسمك بالعسل .. والطيور والحشرات تتغدى بيك وتتعشى .. واللي يفضل منك نقطعه ونرميه لكلاب السكك .. لا تجادل يا حشرة .. احنا عارفين مصلحة البلد اكتر من الشعب نفسه .. ومصلحة البلد هى مصلحتنا .. واللي مش عاجبه يشتكي لأمريكا .. ماهى اللي معاها خيوط اللعبة كلها .. واحنا مربّطين مع اوباما تربيطة بنت حرام وعاملين خدودنا ليه " مداس " .. واللي كان عايزه مننا عملنا له اكتر منه بكتير .. مش عاجباك امريكا روح اشتكي لاسرائيل .. يا سلام على اسرائيل وجمال اسرائيل وحلاوة اسرائيل .. والله لو طلبت لبن العصفور .. في ثانية حيكون تحت رجليها .. وشيمون بيريز حبيبنا .. ومفيش مانع قصاد مصلحتنا يناسبنا كمان .. تقوللي ده اسرائيلي .. ده صهيوني .. ده هباب ازرق .. معندناش مشكلة .. مادام مصلحتنا معاه .. يتجوز أمنا ونقوله يا عمنا.
هى دي الجماعة الاخوانية .. وهو ده مبدأها .. الغاية تبرر الوسيلة .. والشعب ياكل " خرا " وياخد على قفا اللي خلفوه لو عمل فيها دكر واعترض .. أديها بور سعيد داخلة ع الاسبوع التالت في عصيان مدني صريح .. وعملوا دولة جوه الدولة .. وزارة داخلية خاصة بيهم ونيابة وشهر عقاري في اعلان صريح منها .. حكومة قنديل متلزمناش .. ورياسة مرسي على نفسه وعلى جماعته .. والراجل .. الراجل لو شنبه يقف عليه الصقر ، يجي عندنا ويعمل انتخابات.
واديها المنصورة بقالها 10 ايام في حرب شوارع .. وادي التراس اهلاوي رجع تاني لشقاوته .. وادي انتخابات الجامعات ، الإخوان جابوا فيها 2 % .. كإعلان واضح وضوح الشمس في كبد السماء ان الناس مش طايقاهم .. لا من قريب ولا من بعيد .
كله ده ومش فارق مع مرسي ولا الشاطر ولا الجماعة في حاجة .. ماشيين في الإجراءات الانتخابية اللي جاية عادي جدا .. كأن مفيش لا تزوير حصل ولا تزوير حيحصل ولا 9 مليون صوت مزوّر عرفنا مؤخرا جم منين .. " شوفوا حلقة ابراهيم عيسى امبارح ضروري جدا جدا " .. وكمان مش عارف ازاى من يومين بس كان عددنا 85 مليون وبعد يومين تانيين بقينا 93 مليون .. مع ان الفياغرا " شحة " اليومين دول .. والناس نفسها مسدودة عن الدنيا .. فمش طالبة قلة أدب وعيال دلوقتي .. انما لمّا الجماعة تقول اننا زدنا في يومين 8 مليون مرة واحدة .. يبقى لا تسأل ولا تجادل .. فقط قل .. سمعنا واطعنا ، وحنحط جزمة قديمة في " بقنا " ونسكت .. مادام وزير الداخلية الجديد بقى بجح لدرجة انه بيضرب الجيش اللي بيحمي المتظاهرين في بور سعيد .. خلاص مبقاش شايف غير سيده وسيّده مرسي .. وكل مايقتل .. الرئيس يشكره .. يبقى مين ابقى لي ؟ .. الشعب الجربان .. ولا الرئيس وجماعته؟.
ارجع لحلقة ابراهيم عيسى .. واقول تاني .. هى دي النقطة الفاصلة لينا كشعب مع مرسي وجماعته .. لو عدّت علينا ومرت مرور الكرام كأن مفيش حاجة يبقى محدش يلوم الا نفسه .. ولو انتخابات مجلس الشعب تمت ومشيت على قاعدة البيانات المزورة المفضوحة يبقى العملية خلصت واتمكن الإخوان بجد من البلد .. وساعتها مش حيفجروا وبس .. دول حيضربونا بالجزمة .., واللي يقول " أى " ينفخوه!    
 