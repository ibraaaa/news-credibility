الناشط الإخواني أحمد المغير: لعبة السياسة أنست القيادات الإسلامية هويتهم ودينهم.. وكفرت بمعظمهم
الناشط الإخواني أحمد المغير
قال الناشط الإخوانى، أحمد المغير، على صفحته بموقع “الفيس بوك”، اليوم  الأربعاء: “داخل الحالة الإسلامية كثير من المتناقضات فمثلا: قيادى كبير له  شنة ورنة فى الجماعة الإسلامية الأولى فى لقاءاته الخاصة بيقول لشبابه  بلهجة الواثق إنهم عارفين من الأول إن الجماعة الإسلامية التانية دى مفيهاش  خير وإنهم راصدينهم أول بأول وإن الأمور تحت السيطرة متخافوش…طيب يا عزيزى  ليه أول ما بتتزنقوا بيبقوا أحلى من سندوتش المربى بالقشطة ورايات الشريعة  بترتفع وبتنزلوا مليونيات معاهم وتقولوا الشعب يريد تطبيق شرع الله وإيد  واحدة والكلام الكبير ده !!!”.
وأضاف: “قيادى شاب ومحترم وملو هدومه من الجماعة التانية بيقول إن  الجماعة الأولانية دى ملهاش فى الشريعة ولا الكلام ده وإحنا الأصل والفرع  والتقليد، يا واد يا مؤمن! والكلام ده مظهرش غير دلوقتي؟! طيب مدام إنت  حامى حمى الشريعة..اللى عمال تعمله فى الفضائيات ده وفرش الملاية فى أنهى  قسم من أقسام الفقه عشان نستفيد معاك لما حد يضايقنا ونحب نشرده بشرع  الله!”.
وتابع المغير: “تلاقى الشاب من هنا عمال يشتم فى عمايل وقيادات الجماعة  الأولانية، والشاب التانى عمال يشتم فى عمايل وقيادات الجماعة التانية، مع  إنهم هما الإتنين من كام إسبوع كانوا نايمين قايمين شاربين واكلين مع بعض  أقاموا الليل مع بعض وبكوا لحال الأمة مع بعض وبيحلموا بنفس الهدف مع  بعض!”.
واختتم: “بأمانة أنا مبايعتش على الكلام ده ومتبرى من كل اللى بيحصل ده  وكفرت بمعظم قيادات الحركة الإسلامية ومعدتش بثق غير فى عدد قليل جدًا  منهم.. ربنا يستر عليهم هما كمان لما يدخلوا فى لعبةالكراسى الموسيقية اللى  بتنسى الواحد إسمه وهويته وهدفه….ودينه !”.
 