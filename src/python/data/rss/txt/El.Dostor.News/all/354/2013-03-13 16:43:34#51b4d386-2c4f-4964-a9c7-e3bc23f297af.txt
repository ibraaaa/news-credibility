ننشر قصيدة طالبة الغربية التي انتقدت فيها الرئيس مرسي
الرئيس مرسي
ننشر نص قصيدة سالى، الطالبة بالصف الثانى  الثانوى بمدرسة السيدة زينب  الثانوية بنات بالمحلة الكبرى، والتى انتقدت  فيها الدكتور محمد مرسى.
 
والجدير  بالذكر أن الطالبة تمت معاقبتها هى وزميلة لها كانت ألقت على مسامع   التلميذات مقالاً للكاتب علاء الأسوانى فى الإذاعة المدرسية، وذلك بتوجيه   الإهانة لهما وحرمانهما من المشاركة فى الإذاعة المدرسية.
 
واتهمت  مديرة المدرسة وعدد من المدرسين التلميذتين بتخريب البلاد بمثل هذه   الأفعال، وأعدت إدارة المدرسة مذكرة تتناول سمعة الطالبتين من أجل توقيع   العقاب عليهما، وتم رفع المذكرة إلى مدير الإدارة التعليمية بالمحلة   الكبرى.
 
قصيدة "سالى" التى جاءت بعنوان "حـــــــــــس" تقول:
 
حس يا سيادة الريس بينا
 
حس بالنار اللى والعة فينا
 
حس بشهيد حلمه ضاع
 
حس بقهرة أهالينا
 
ليك رب هتقابله طب هتقوله إيه؟
 
لما يسأل جنابك علينا
 
حس بشوارع ماليها دم
 
حس بقهرة أب وأم
 
حس ببيوت جواها هم
 
والقلوب ماليها الغم
 
حس ببلد بتموت
 
وعز شبابها بيبتسم
 
حس بجدع عياله جاعت
 
نزل يوكلهم فكرامته اتباعت
 
اتسحل واتعرى فى وسط حكومتك
 
وبعد ده كله حقوقه ضاعت
 
ده أنا المصرى بن البلد
 
حلمى فى وسط الميدان اتولد
 
حلمى فى بلدى تعلى لفوق
 
وحلمى قدامى اتعرى واتجلد
 
يا سيادة الريس شرفك فين؟
 
لما اتعرى المصرى المهان
 
لما اتسحل واستغليت انه راجل جعان
 
وعاوز تكممه وتكتف عزته
 
وتهز بلدنا.. بلد الشجعان
 
لا مش هسكتلك ولا أسيبك تنهش
 
فى لحم بلدى زى زمان
 
م أصلى خلاص م الموت معودتش بخاف
 
عارف الموت؟ عارف معناه؟
 
الموت أحلام بتموت وتضيع
 
الموت مش بس موت الحياة
 
الموت صديق عمر يروح
 
وصاحبه يتوه مجراه
 
الموت مش بس روح بتطلع
 
الموت ابن يموت وأمه م تقدر تنساه
 
الموت أب انكسر ظهره
 
ابنه كان ظهره وقواه
 
الموت يعنى مستقبل بيموت ويضيع
 
وتموت أحلامك وياه
 
حق اللى اتعرى يا ريس فين؟
 
ولا هو اللى عراه أصلاً مين؟
 
اللى عراه ظلمك وكدبك
 
اللى عراه حكمك المهين
 
اللى عراه ديابة ملهاش إحساس
 
اللى عراه كلاب مسعورين
 
اللى عراه سكوت . اللى عراه جبروت
 
اللى عراه سلطة بتكسر عين
 
ورسالتى أخيرة لنظام جبان
 
نظام فاسد ملوش عنوان
 
لو همـــــوت
 
لو دمى منك يلاقى الجحود
 
وتهددنى بسجن ظلام
 
ولا لوجوده أى وجود
 
... مش هتسكت فيا الصوت ..
 
... مش هتسكت فيا الصوت ..
 
... مش هتسكت فيا الصوت ..
 
هذا   ونظم العشرات من طلاب وطالبات مدرستي السيدة زينب الثانوية بنات   والسادات الثانوية بنين وقفة احتجاجية أمام المدرستين اعتراضا على قيام   مديرة مدرسة السيدة زينب بطرد طالبة بعد قيامها بإلقاء قصيدة شعر أثناء   الطابور صباح اليوم الأربعاء تنتقد فيها الرئيس محمد مرسي.