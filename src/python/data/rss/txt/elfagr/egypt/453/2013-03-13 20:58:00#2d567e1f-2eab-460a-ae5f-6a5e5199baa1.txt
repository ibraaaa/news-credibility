مديرة مدرسة تطرد طالبة بعد إلقائها قصيدة بعنوان " حس بينا ياسيادة الرئيس"
 
  ألقت سالي السيد هاشم "13 عاما" الطالبة بمدرسة السيدة زينب الثانوية، قصيدة شعرية من تأليفها، تحت عنوان "حس بينا ياسيادة الرئيس" أثناء طابور الصباح في الإذاعة المدرسية، الأمر الذي دفع المديرة، إلى طردها.
 
و" الفجر " تنشر القصيدة التي تظمتها الطالية، وجاءت كلماتها على النحو التالي:
 
(حــس)
 
حس يا سيادة الريس بينا
 
حس بالنار اللي والعة فينا
 
حس بشهيد حلمه ضاع
 
حس بقهرة أهالينا
 
ليك رب هتقابله.. طب هتقوله ايه؟ لما يسأل جنابك علينا
 
(حــس)
 
حس بشوارع مليها دم
 
حس بقهرة أب وأم
 
حس ببيوت جُواها هم
 
والقلوب مليها الغم
 
حس ببلد بتموت
 
وعز شبابها بيتسم
 
(حــس)
 
حس بجدع عياله جاعت
 
نزل يوكلهم فكرامته اتباعت
 
اتسحل واتعرى في وسط حكومتك
 
وبعد ده كله حقوقه ضاعت
 
(حــس)
 
ده أنا المصرى ابن البلد
 
حلمى في وسط الميدان اتولد
 
حلمي في بلدي تعلى لفوق
 
وحلمي قدامي اتعرى واتجلد
 
(حــس)
 
يا سيادة الريس شرفك فين؟
 
لما اتعرى المصري الهمام
 
لما اتسحل واستغليت إنه راجل جعان
 
وعاوز تكممه وتكتف عزته
 
وتهز بلدنا.. بلد الشجعان
 
لا مش هسكتلك ولا اسيبك تنهش
 
في لحم بلدي زي زمان
 
(حــس)
 
ما أصلي خلاص م الموت معودتش بخاف
 
عارف الموت؟ عارف معناه؟
 
الموت أحلام بتموت وتضيع
 
الموت مش بس موت الحياة
 
الموت صديق عمر يروح
 
وصاحبه يتوه مجراه
 
الموت مش بس روح بتطلع
 
الموت ابن يموت وأمه م تقدر تنساه
 
الموت أب انكسر ظهره
 
ابنه كان ظهره وقواه
 
الموت يعني مستقبل بيموت ويضيع
 
وتموت أحلامك وياه
 
(حــس)
 
حق اللي اتعرى يا ريس فين؟
 
ولا هو اللي عراه أصلا مين؟
 
اللي عراه ظلمك وكدبك
 
اللي عراه حكمك المهين
 
اللي عراه ديابة ملهاش إحساس
 
اللي عراه كلاب مسعورين
 
اللي عراه سكوت.. اللي عراه جبروت
 
اللي عراه سلطة بتكسر عين
 
(حــس)
 
ورسالتي أخيرة لنظام جبان
 
نظام فاسد ملوش عنوان
 
لو همــوت
 
لو دمي منك يلاقي الجحود
 
وتهددني بسجن ظلام
 
ولا لوجوده أي وجود
 
... مش هتسكت فيا الصوت..
 
... مش هتسكت فيا الصوت ..
 
... مش هتسكت فيا الصوت