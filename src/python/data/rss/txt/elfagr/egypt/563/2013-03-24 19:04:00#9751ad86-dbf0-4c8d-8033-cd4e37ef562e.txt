مش عارف انفرد بمراتي
نيفين حجازى
السلام عليكم ورحمة الله
ازيك يا أستاذة ان شالله تكوني بخير معلش هوجع دماغك بمشكلة على الماشي يمكن تكون بسيطة عند الرجالة لكن عندي عاملالي زفة في دماغي .. انا زوج بقالي تسع سنوات والعيال كبرت طبعا والحمد لله لكن كل ماجي انفرد بزوجتي تتحجج بالعيال وانه ما يصحش يسمعونا أو ياخدوا بالهم والكلام ده .. طيب ..... هوة كل حد عنده عيال خلاص كدة ينسى موضوع المعاشرة ولا مثلا يسرب العيال فين ههههه ماهو مش عيشة !!! بعدين بستغرب على مراتي اللي رافضة معظم الوقت ولما يحصل حاجة بيننا بتصادف العيال برة أو بتوديهم هية لخالتهم عشان البيت يفضى خالص وبرضه ده مش منطقي مش معقول كل ما احب انفرد بمراتي ألاقي العيال ولاد اللذينة قاعدينلي عائق .. إحنا كتير بنتخانق بسبب الموضوع ده مع أننا والحمد لله رب العالمين إحنا ناجحين كزوجين مع بعض وحياتنا ماشية بهدوء لكن مشكلتي الوحيدة همة العيال ودماغ مراتي لما تقفل الموضوع في وشي ومش عارف أتصرف معاها .
شكرًا للاهتمام .. صديق فضفضة .. ا . ب
 
فضفضة
محررة الصفحة .. نيفين حجازي
أستاذي الفاضل لهجتك ضحكتني بصراحة ونوع المشكلة كمان .. بعدين الحمد لله ان مفيش بينك وبين زوجتك المشاكل الكبيرة ، عموما .. يمكنك بمهارة الرجال في الإقناع خاصة في مثل هذه الأمور ان تقنع زوجتك بان وجود الأولاد في البيت أثناء ممارسة الحياة بأكملها أمرا عاديا .. وهناك طرق كثيرة للتعامل في وجود الابناء .. لكن لابد وان تخفف عن زوجتك شعورها بالخجل ايضا فالمرأة عادة ما تشعر بهذا النوع من الخجل وتحديدا من أبنائها فلا تندهش برفضها .. هي لم ترفض إتمام العلاقة بل ترفض إتمامها في وجود الأبناء .. أرجو منك التحلي بالصبر والكلمة الطيبة تلين الحديد .. وتأكد من ان شعور المرأة عموما في مثل هذه الأمور مختلف عن الرجل بالطبيعة .. أتمنى لك حياة هانئة ولك كل الشكر على رسالتك . 
 