أحمد المغير يتهم الـ 'الناصريين' بدعم أنظمة الإرهاب
 
وصف الناشط الإخوانى احمد المغير، الوفد الناصرى المتجه إلى سوريا بالداعم للإرهاب، واتهمه بدعم نظام الأسد.
 
كتب المغير عبر حسابه الشخصي على موقع التواصل الاجتماعي ''فيسبوك'': ''اللي مستغرب إن وفد ناصري يروح سوريا عشان يدعم ''بشار'' محتاج يراجع معلوماته عن حجات كتير في الحياة لأن من الناحية ''الشعورية'' و''العقائدية'' دعم الناصري لأنظمة القتل والإرهاب شيء في منتهى الواقعية''.
 
وأضاف المغير: ''من ناحية التوقيت فالناصري بطبعه منافق, يعني طول الفترة اللي فاتت كان بيمثل مساندته لثورة سوريا وكان بينزل يهتف مع الهتيفة ويزيط مع الزييطة لأن دي بالنسبة له الموجة اللي ماشية''بالضبط زي ما تحالف حمدين وحزب الكرامة الناصري مع الإخوان في انتخابات الشعب وكان ساعتها مفيش حد على الأرض زي الإخوان في حلاوتهم وجمالهم وطعامتهم''.
 
وتابع الناشط الإخواني: ''واضح إن الحبايب بتوع الخليج بدأوا يفضوها سيرة من الصرف على الثورة المضادة وعلى عمليات الإرهاب المنظم في مصر وفقدوا الأمل في إسقاط مرسي, مين بقة يا بهوات اللي بيقع اليومين دول وبيصرف زي المجنون على أي قشاية يتعلق بيها؟ هوا بشار طبعًا مع القرشينات اللي جاينله من إيران وشوية الفلوس اللي فاضله في سوريا أهي بايظة بايظة وطبعًا, نقوم في إجتماع من إجتماعات جبهة الخراب والكل حاطط إيده على خده عاتل هم شلال الفلوس اللي كان جاي من دول الخليج اللي وقف ده فيطلع الناصري موحد المذبحتين ينقذ الموقف ويطلع على سوريا في زيارة تأييد للسفاح المجرم اللي بيفكرهم بالسفاح الأعظم بتاع الستينات يأخد منو الشيك ويرجع صد رد''.